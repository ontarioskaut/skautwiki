---
title: Narativní historie oddílu
description: 
published: true
date: 2022-09-06T17:35:59.318Z
tags: 
editor: markdown
dateCreated: 2022-09-06T17:35:59.318Z
---

# Narativní historie oddílu

Historie oddílu Ontario je velice bohatá a každý rok se stane nepřeberné množství nových událostí. Jeden člen oddílové rady ovšem každý rok píše shrnutí roku <a href="https://ontarioskaut.wixsite.com/ontario/historie-odd%C3%ADlu">předešlého</a>. 

## ????/2017 

> Zde by se měly nacházet obrázky z webu. Měly by.
{.is-info}

## 2017

Psal se rok 2017 kdy byli Matěj Škarka a David Holík povoláni Janem Riedlem, aby se sešli na schůzku, jež se zpočátku zdála jako pouhá rutinní rada. Tehdy ještě nevěděli, že začali přepisovat dějiny. Na této historicky nezbytné schůzi se poprvé dozvěděli o myšlence vytvořit zbrusu nový oddíl. Padl zde také návrh na název: Ontario. Oba muži na nabídku se značným zájmem kývli, nevědouce, že tento okamžik změní osud mnoha lidí, možná i celého lidstva. V průběhu roku probíhala výběrová řízení, aby bylo vybráno co nejschopnější a nejlepší vedení. Na konci školního roku byla oddílová rada již kompletní. Pionýry budoucnosti se stali: Jan Riedl, Matěj Škarka, David Holík, Lukáš Michalík, Jakub Slíva, Vojtěch Palíšek, Vojtěch Brhel, Jiří Sousedík a Daniel Šrajer. 

## 2017/2018

Na začátku školního roku to tedy započalo. Proběhla první schůzka, první oddílovka a oddíl pod tvrdým ale progresivním vedením Jana Riedla stále jen vzkvétal. Jako etapa byl vybrán western a celý rok provázel příběh. Poté však přišla zátěžová zkouška: první tábor. Tým schopných avšak nezkušených vedoucích byl postaven před náročný úkol: zvládnout naplánovat tábor a celý ho také dovést ke zdárnému konci. Během náročného plánování tekla krev, pot i slzy, ale nakonec tvrdá práce přinesla své ovoce a tábor proběhl bez větších problémů.

## 2018/2019

Ihned na počátku roku přišla smutná zpráva: Daniel Šrajer se rozhodl opustit oddíl. Byla to velká ztráta a zbytek vedení se s tím vyrovnával jen velmi těžko, nakonec se s tím však smířili a dokázali opět pokračovat. Pro tento rok bylo rozhodnuto, že nebude žádná celoroční etapová hra, což dávalo prostor pro větší variabilitu. Úspěšná akce střídala další úspěšnou akci a zdálo se, že dál se oddíl už nemůže posunout. Pak ovšem přišel tábor. První přípravy začaly již v lednu. Po celý půl rok se vedení snažilo vyšperkovat tábor do co nejmenších detailů. Nakonec se jejich snaha vyplatila. Tábor zaznamenal masivní úspěch, nejen u oddílové rady, ale také u členů oddílu. Tábor byl tedy opět prohlášen za úspěšný a pozornost se pomalu začala upírat na budoucnost...

## 2019/2020

Po veleúspěšném roce čekal tým nelehký úkol - překonat velmi vysoko položenou laťku. Naštěstí přišla do oddílu posila v podobě čtyř nových rádců: Jana Holíka, Tomáše Kociána, Jakuba Škarky a Vojtěcha Mikuláška. Tito bažanti, kteří byli sami jednou členy oddílu, převzali vedení družinek a pod odborným dohledem ostřílených rádců se rychle zaškolovali a dostávali se do oddílové normy. V průběhu roku tým postupně zrealizoval projekty dvou rádců v podobě oddílových výprav a zlomil prokletí druhých dílů, když naplánoval špičkovou vánoční výpravu, která navázala na minulý rok. Zlom však přišel v březnu, kdy se stala událost, kterou nikdo nemohl očekávat - koronavirus. Nejdříve byly zavřeny školy, poté hranice a i samotný Junák musel přerušit svou činnost. Oddílová rada se však nenechala touto náhlou změnou zaskočit a rozjela program H0M3R, který digitalizoval veškerou tvorbu oddílu. Schůzky probíhaly online - buď formou vlogů rádců z jejich každodenního života nebo společným hovorem přes Discord. Velikou výzvu však představoval tábor, jelikož mnohé z vedoucích čekaly náročné zkoušky. Aby OR načerpala inspiraci, vydala se dokonce až do vzdálené a nehostinné Prahy. Ačkoliv se na přípravě tábora nemohl podílet celý tým, výsledek nakonec přeci jen stál za to a i přes pár škobrtnutí tábor dopadl nadmíru dobře. OR si tento rok prošla náročnými výzvami, je však třeba mít na paměti, že noc je nejtemnější před úsvitem a že zítřky slibují další společná dobrodružství...  

## 2020/2021

Po pohodovém létě jako by každý zapomněl na strasti, které nám přinesla pandemie koronaviru. Památný rok 2020 však ještě nebyl u konce… Ontario si mohlo dovolit jenom pár prezenčních schůzek a jednu oddílovou výpravu, než zase Junák přerušil svou prezenční činnost. Program H0M3R musel být opět spuštěn. Po neohrabaném jarním začátku byl systém značně vyladěn a online schůzky proto výrazně získaly na kvalitě – z členů oddílu se stali kuchaři či malíři, úspěšně vyšetřili vraždu, a dokonce cestovali po celém světě (alespoň teda po mapě). Nedokázalo to nahradit schůzky klasické, ale tato virtuální podoba oddílu pomohla držet se v kontaktu i na dálku. Ačkoliv si těsně před Vánoci Ontario nadělilo dárek v podobě dvou prezenčních schůzek a jednoho zábavného Vánočního večera, virtuální verze oddílu musela fungovat až do května, kdy byla konečně obnovena skautská činnost. Krom pár schůzek a jedné družinovky se toho už moc nestihlo, všichni však byli rádi že se konečně mohou vidět i naživo. Tím spíš se ještě zvedla očekávání špičkového tábora, což bylo znát také na v podstatě stoprocentní účasti všech členů oddílu. Je až s podivem, jak se oddílové radě podařilo tato očekávání nejen naplnit, ale také překonat. Propracovaný a velice povedený tábor ovšem zakončila hořká tečka – u závěrečného ohně byla oznámena změna a odchod starého vedení. Oddíl byl předán do rukou mladším, však taktéž zakládajícím členům oddílu, a to Davidu Holíkovi (Bush), Matěji Škarkovi, Jiřímu Sousedíkovi (Sirka) a Vojtěchu Palíškovi (Rychlonožka). V těchto temných chvílích se však Ontario vždy dokáže pevně semknout a pokračovat dál ještě silnější než kdy dřív. Do příštího roku se tak Ontario dívá novýma očima. Již teď je jasné že oddíl nebude stejný jako předtím, je ale také zřejmé, že Ontario má před sebou ještě veliké věci…

## 2021/2022

Po srdceryvném rozloučení s bývalým vedením se oddíl najednou ocitl v rukou Davida Holíka a Matěje Škarky a ani jeden z si nebyl příliš jistý co si s ním počít. Snažili se ze všech sil navázat na odkaz předchozího vedení, laťka byla však nastavena příliš vysoko. Naštěstí však měli kolem sebe úžasné vedoucí, kteří se oddílu chopili s lehkostí a grácií a dokázali jej posunout zase o krok dále. Po dvou letech v onlinu nyní Ontario konečně čekal celý skautský rok bez jediného přerušení a OR toho hodlala naplno využít. Krom klasických schůzek probíhaly i úspěšné výpravy, ať už po stopách Ontaria v Kroměříži, boj proti zfanatizovaným nacistickým sněhulákům či putovní výprava na Pálavu s patronem Gingem. Aby toho nebylo málo, OR se rozhodla hodit si další klacky pod nohy a pokusit se přimět své členy aby udělali další krok ve své skautské kariéře když jim představila skautskou stezku. Zpočátku to vypadalo jako jedno velké fiasko, jelikož se do jejího plnění odhodlal pouze jeden jediný člen, po proběhlém táboře však zájem o stezku narostl raketovým způsobem a lze jen hádat kde až se zastaví (pokud vůbec). To však ani zdaleka nebyl jediný úspěch kterým se může tábor honosit. Jak se tomu již pomalu stává zvykem, tábor dopadl nadmíru dobře. Jako etapa byla zvolena Mulan (která jen těsně porazila Winx Klub), takže tábor se nesl ve východním duchu. Přestože bylo znát že bývalé vedení je pryč a nové vedení ne vždy zvládalo držet krok, tábor se podařilo dovést do zdárného konce. A to nebylo jen tak, jelikož tento tábor byl pro nové vedení menší zkouška ohněm. Spodní tábor nemohl být na spodní louce takže nebylo k dispozici hřiště, sprcha nemohla být klasicky v lese, celý tábor pršelo a nešťastné zranění taky morálce moc nepomohlo. I přesto však OR všechny náročné zkoušky hrdě ustála a nyní je ještě silnější a moudřejší než kdykoliv předtím!

## 2022/2023

Již několikrát se zdálo, že Ontario dosáhlo svého absolutního vrcholu, vždy však našlo nové síly a opět překonalo svou vysoce nastavenou laťku. Věhlas oddílu již dosáhl takové úrovně, že na jeho počest po něm byla  pojmenována celá kanadská provincie. I budoucnost se zatím tváří, že o nové vrcholy nebude nouze. Stávající OR je schopnější než kdy předtím a nový tým, pod vedením Davida Holíka (Bushe), je připraven čelit tomu, co budoucnost přinese...