---
title: Zahajovací výprava 2019
description: 
published: true
date: 2022-09-06T19:07:43.388Z
tags: 
editor: markdown
dateCreated: 2022-09-06T19:07:43.388Z
---

# Zahajovací výprava 2019 - Lidečko
Další výprava ze série „naplánuješ si nějakou výpravu nebo neuděláš tento kurz, a basta“ na sebe nenechala dlouho čekat. Tentokrát jsme se pod velením Rychlonožky a jeho mužného parťáka Petra Nguyena vydali do nehostinné vojenské základy v Lidečku Račném. Jak se na vojenskou výpravu sluší a patří, začali jsme v pátek zábavným večerem, při kterém jsme si zahráli nejednu zábavnou kratochvíli. V sobotu však pohoda skončila. Přes den jsme absolvovali naprosto decimující vojenský výcvik, sestávající z tak neuvěřitelně náročných disciplín jako je například chůze se zavázanýma očima! Ty, co tento vražedný výcvik přežili čekala další zkouška v podobě vaření oběda. Uvařit chutný oběd je výzva sama o sobě, natožpak v takto bojových podmínkách jako je srub v Lidečku, my jsme se však nenechali odradit a guláš z pytlíku jsme bravurně zvládli. A až na pár popálených jazyků to bylo dokonce i jedlé. Odpoledne však měla přijít ta pravá výzva – napadli nás totiž teroristi a unesli našeho milovaného Peťu! Hrozili, že pokud jim za něj nezaplatíme výkupné, nadělají z něj Kinder Nguyeno. My jsme se však řídili tradiční americkou zásadou „s teroristy se nevyjednává“ a střemhlav jsme se vrhli do bezhlavého útoku. Díky naší dokonalé taktice, nezměrné síle a špičkovému charismatu, jsme teroristy vcukuletu zlikvidovali, což rozhodně nebylo způsobeno tím, že jsme měli několikanásobnou převahu a medik navíc samozřejmě nebyl celou dobu s námi, takže jsme byli prakticky nesmrtelní. Nu což, v životě zkrátka nikdy nejde nic podle plánu, a ačkoliv byste si přáli, aby vámi naplánovaný program probíhal podle vašich představ, ve skutečnosti tomu tak nikdy není. Teď mluvím samozřejmě o teroristech, kteří ostrouhali a byli pobiti do jednoho, tudíž náš miláček Peťa byl zachráněn a my jsme jej bezpečně dopravili zpátky domů <3
