---
title: Úvodní slovo
description: 
published: true
date: 2022-09-06T18:11:07.200Z
tags: 
editor: markdown
dateCreated: 2022-09-06T18:11:07.200Z
---

# Ontario <br> Aneb jak to začalo
Začátek skautského roku 2016 s sebou přinesl několik novinek ve vedení chlapeckého kmene – vůdcem oddílu Antares se stal Marťas a bývalý vůdce Fox se stal zástupcem. Slivka, který do června s Mácou vedl družinu Delfínů, ve vedení skončil a odcestoval do Dánska za studiem. U družin se objevili 4 noví rádci – Gali, Klíště, Křáč a Matěj, celkem tak bylo v oddíle Antares 13 vedou- cích, členská základna čítala 41 členů (Delfíni 13, Jaguáři 13 a Jestřábi 15).

Pro zajímavost bych uvedl, že oddíl musí mít alespoň 12 členů do 18 let a 2 dospělé, aby mohl být považován za skautský oddíl – taková širší rodina. Antares na tom byl úplně opačně – 54 lidí představovalo velkou masu, cestování čímkoli bylo problematické, nalézt vhodné ubytovací prostory náročné, řada lidí se mezi sebou neznala ani jménem, oddíl tak byl neosobní a lidé „mizeli“ v anonymitě jeho velikosti. 

V tom roce se Vánoční výprava konala v Brně. Netradičně ji provázelo několik komplikací, jako problémy s ubytováním a krádež několika mobilů členům. Neutěšená atmosféra na mě dolehla na večerním programu, který nebyl připravený úplně nejlépe, což bylo umocněno i „velkým“ počtem účastníků. Ano, schválně to píši do uvozovek – bylo nás tam sice hodně, 
plná třetina členů se ale výpravy neúčastnila. 

Ten večer jsme se do řeči dali s Foxem. Oba jsme situaci vnímali podobně, a tehdy nás napadlo, že by nemuselo být špatným nápadem zkusit založit nový oddíl, který by tomu stávajícímu ulevil. Po novém roce jsme s touto myšlenkou seznámili zbytek oddílové rady a v únoru jsme si řekli, že nový oddíl opravdu 
založíme. Vzhledem k tomu, že jsem byl jeden z iniciátorů, padla na mě úloha stát se novým vůdcem. Předpokládali jsme, že po rozdělení budou v každém oddíle 2 družiny, potřeboval jsem tedy získat 4 rádce. Oslovil jsem Matěje s Bushem a Radara s Rychlonožkou, kteří na můj návrh kývli a posléze svým novým družinám dali názvy Kanci a Medojedi. Do vyšší OR krom mě zprvu patřil pouze Slivka, což ale vzhledem k jeho fyzické nepřítomnosti nestačilo, proto se mým zástupcem nakonec stal Lukáš Michalík. Ke vznikajícímu oddílu se před jeho založením dále přidali Daniel Šrajer a Sirka.

Pro nový oddíl jsme potřebovali 
i nový název. Určitě by bylo možné jmenovat se jen „51. oddíl skautů“, ale to by bylo poněkud suché. S názvem Ontario tehdy přišel Gingo – do roku 2011 totiž v oddíle Albion, který byl tehdy běžným skautským oddílem, existovala stejnojmenná družina, jíž jsem byl já i Slivka členem, jde tak o určité navázání.
Nový oddíl byl oficiálně vyhlášen u závěrečného ohně na táboře Antares v pátek 21. 7. 2017 a spolu se jmenovanými vedoucími do něj přešlo 10 členů družiny Jestřábi, které v září doplnila skupina 3 příchozích kluků z Vlčat a jednoho úplného nováčka.