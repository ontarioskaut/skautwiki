---
title: Společná 2022
description: 
published: true
date: 2022-09-06T19:21:40.649Z
tags: 
editor: markdown
dateCreated: 2022-09-06T19:21:06.586Z
---

# Společná výprava 2022
Bylo krásné prosluněné páteční odpoledne a zlínské nádraží se plnilo hromadou skautíků z Ontaria, Antaresu, Medvědic a Artemis, dokonce mezi námi byli i někteří členi z Albionu. Jelikož jsme se za poslední dva roky nemohli v takovém ohromném počtu sejít, panovala veselá nálada a všichni se těšili na skvělý prodloužený víkend ve společnosti svých skautských kamarádů a kamarádek.
Cesta vlakem do Domašova nad Bystřicí uběhla docela rychle. Co nevidět jsme už vystupovali z vlaku a byli jsme na cestě do skautského centra. Když jsme dorazili, čekala nás nejvíce adrenalinová část - testování. Nakonec ale vše dopadlo negativně, tak jsme se mohli jít všichni do pokojů vybalit a zahrát si hru na seznamování. Po večeři každý oddíl dostal pozvánku na Vontský sněm, kde je okolo úsporného ohně přivítal Velký Vont, který zahájil souboj skupinek o post nového Velkého Vonta. Cestou zpátky na nás ze křoví vyskočil neznámý muž a ukradl nám posvátného Křečka v kleci. Nepodařilo se nám jej chytit, tak Velký Vont pronesl: “Kdo mi donese Křečka zpátky, stane se Velkým Vontem.”
V sobotu po rozcvičce se k nám dostal dopis od místních, kde stálo, že místní o tom muži něco vědí. Abychom seskládali jeho jméno, museli jsme posbírat jednotlivá písmenka na různých stanovištích. Vyšlo nám “Široko”. Teď už zbývalo jej jen najít, čehož jsme dosáhli opět pomocí místních, ale nebylo to jen tak zadarmo. Museli jsme se zapojit do pašování různých druhů zboží a vydělat si co nejvíce peněz. Nakonec vše klaplo a šli jsme podle mapy pro Široka, jenž se krčil ve své rouře. Dovedli jsme ho k Velkému Vontovi a ten s ním už udělal pořádky. Křeček v Kleci byl zachráněn a s ním i osud Stínadel a samotného Široka, který po rituálu změnil své postoje. Stejně slavně dopadly vontské Volby, na Velkou Vontici starý Velký Vont pomocí záchodového zvonu jmenoval Viki. Vše jsme náležitě oslavili pořádnou diskotékou.