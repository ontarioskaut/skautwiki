---
title: Koronavirus 2020/21
description: 
published: true
date: 2022-09-06T19:13:18.986Z
tags: 
editor: markdown
dateCreated: 2022-09-06T19:13:18.986Z
---

# Koronavirus a online skauting 2020/21
Po parádním táboře a letní dovči se najednou všem zdálo, že je na světě opět krásně. A zezačátku skautského roku tomu tak skutečně bylo. Jenomže vše se mělo brzy změnit… COVID-19 zcela nezmizel z povrchu zemského, pouze se na chvíli stáhnul do ústraní, aby se opět mohl vrátit, tentokrát ještě silnější než kdy dříve. Ačkoliv nás zpráva o opětovném zavření všech škol nadmíru potěšila, pozastavení činnosti skautingu již tak působivé nebylo. Přeci jenom je příroda jedním z bodů skautské výchovné metody a online schůzky nikdy nemohou naplno nahradit prezenční družinové schůzky. Přesto se však OR této výzvy nezalekla a převedla veškerou oddílovou činnost do online prostředí pomocí tzv. programu H0M3R. Schůzky i nadále probíhaly každý pátek, ovšem pouze v online prostředí přes Discord. Jelikož už jsme si na jaře vyzkoušeli co vše online prostředí nabízí, v přípravě schůzek nám nyní bránila pouze naše představivost. A tu jsme se hodlali naplno využít. Vznikla tedy celá řada více či méně povedených schůzek. Některé byly přímo skvělé. Jiné skoro taky. Ačkoliv nám prezenční schůzky chyběly, online schůzkám se alespoň dočasně podařilo zacelit tu velkou ránu v srdci která zde čněla od začátku pandemie. Jelikož nemohly probíhat žádné výpravy, namísto klasické Vánočky jsme uspořádali Vánoční zábavní večer, abychom se alespoň nějak potkali a oslavili Vánoce a konec roku společně. Karanténa nám sebrala hodně vzpomínek které bychom jistě mohli mít, ovšem nadělila nám spoustu jiných a dovolila nám dělat věci které bychom normálně nikdy nezkusili. Kdy jindy bychom na schůzce mohli vařit jídlo které bude skutečně jedlé? Dostali bychom se snad někdy do vesmírné lodi abychom si mohli nasimulovat vraždu jako vystřiženou ze hry Among Us? A jak lépe bychom se mohli pochlubit naším umem v aplikaci Malování než právě na online schůzkách? To a mnohé jiné jsou krásné vzpomínky, které vnáší světlé záblesky do jinak pošmourné doby.
