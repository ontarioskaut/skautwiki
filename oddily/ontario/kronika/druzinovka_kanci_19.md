---
title: Družinovka kanců 2019
description: 
published: true
date: 2023-01-22T19:23:04.231Z
tags: 
editor: markdown
dateCreated: 2023-01-22T19:23:04.231Z
---

# Družinová výprava Kanců 2019
Ve skautu věříme, že individuální výchova je naprostý základ, proto jsme na družinovku Kanců vyrazili členi a vedoucí v poměru 1:1. Slovutné duo rádců Matěj & David doplnil do perfektní číslovky 3 ještě patron Gingo, čímž dokonale vyrovnal počet těch nejvěrnějších členů ve složení Krasoň, Červ a Ciby. Jelikož jsme se řídili heslem „i cesta je cíl“, vydali jsme se prochodit CHKO Jeseníky. Takovým maskotem celé výpravy se stal vrchol Praděd, který se buď hrozivě tyčil před námi, klidně spočíval pod našima nohama, či na nás s odstupem mával zezadu, vždy podle toho, jak jsme na naší pouti postupovali. Menší počet účastníků zájezdu má bezesporu jednu velkou výhodu – o to víc zde vynikne charakter a příhody všech přítomných (v pozitivním i negativním slova smyslu). Každý se proto nesmazatelně zapsal do našich pamětí – ať už to byl Gingo, který, ačkoliv zcela neočekávaně zmeškal náš vlak, nás odpočinutý a s úsměvem vítal na konci prudkého pátečního stoupání. Či třeba Krasoň, jenž nám odvážně dokázal, že i celovíkendový puťák lze bez problémů ujít s rozvázanými tkaničkami. Matěj se ukázal být ztraceným dědicem trůnu Jesenického hvozdu, když vytáhl dřevěný meč z trávy. Jednoznačně nejschopnějším výletníkem se stal Ciby, který zde úspěšně odzkoušel svůj vynález „dimenzní batoh“, který skrz červí díru umožňoval okamžitý kontakt s domovem, tudíž mu rodiče mohli posílat vše, na co si jen pomyslel. Naopak největším smolařem se ukázal být Křáč, který při svém objevu „ponožkového stromu“ bohužel přišel o čich. No a v neposlední řadě nelze opomenout také Červa, který svým tričkem s nápisem „BO!!!“ jednoznačně zamaskoval stopy o našem původu a tím svedl ze stopy všechny slídily. Tyto ale i mnohé další vzpomínky si odnášíme z této výpravy, byť komorní v počtu účastníků, tak o to velkolepější v počtu zážitků.
