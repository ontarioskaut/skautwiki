---
title: Družinovka kanců 2018
description: 
published: true
date: 2022-09-06T18:43:39.048Z
tags: 
editor: markdown
dateCreated: 2022-09-06T18:43:39.048Z
---

# Družinovka kanců 2018
Družinovky jsou již odedávna proslaveny jsou náročností a prestižností. Jako takové proto nemohou být rozhodně pro každého a již tradičně se vyznačují velice nízkým počtem účastníků. Ani tato družinovka přirozeně nebyla výjimkou. Výjimečná však zcela jistě byla v jednom ohledu – vrátilo se z ní méně členů, než kolik jich původně vyjelo. Říká se sice že 10% ztráty jsou povoleny, ztratí-li se však jeden člen z původních pěti, míra ztrátovosti se již vyšplhá na donebevolajících 20 %. Je tedy nanejvýš zjevné, že něco tak drsného jako je družinovka Kanců přežijí jen ti nejlepší z nejlepších. Tato družinovka byla speciální také výběrem dopravního prostředku. Ačkoliv dvě nohy jsou obvykle na družinovku více než dostatečné, letos bylo třeba přibalit si s sebou také dvě kola, dva pedály, řídítka a něco co to nějak spojí všechno dohromady. Nemluvím zde samozřejmě o ničem jiném než o kole, a to kole terénním, jelikož ve Vizovických vrších by člověk se silničkou asi těžko pochodil. U Chladné studny pod rozhlednou Doubravou, v místě prvního nocování, nás čekala první (a naštěstí také poslední) ztráta. Vysokohorský vzduch Červovi neudělal moc dobře, a tak byl nucen z výpravy odstoupit. My ostatní jsme pokračovali směr skautský tábor v Lidečku a zdárně jsme cestu dokončili. Shodou náhod zde zrovna probíhala předtáborová brigáda, tudíž jsme měli o program postaráno. Někteří se rozhodli do příprav zapojit, jiní moudře šetřili své síly na zpáteční cestu a nechali pracovat jiné. Po náročném dni a nočním zaslouženém spánku jsme se v neděli vydali zpátky do Zlína. Nezastavily nás dokonce ani kmeny stromů, které nám do cesty zákeřně shodili zaměstnanci Lesů ČR. Ti, co tuto nebezpečnou výpravu do nehostinných krajin přežili, už po návratu nebyli nikdy takoví jako dřív. Odjížděli jako kluci, vrátili se však jako muži, s tváří ošlehanou ledovým větrem a kůží popraskanou od žhnoucího slunce. O jejich hrdinné výpravě však budou bardové pět legendy až do skonání věků…
