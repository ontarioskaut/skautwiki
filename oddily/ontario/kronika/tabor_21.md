---
title: Tábor 2021- VOSB
description: 
published: true
date: 2022-09-06T19:17:58.948Z
tags: 
editor: markdown
dateCreated: 2022-09-06T19:17:58.948Z
---

# Tábor 2021 <br> VOSB
Když vám přijde pozvánka od nadnárodního světového konglomerátu, nebudete nad ní asi dlouho váhat. Co teprve, když její název zní tak světově a mírotvorně jako Výbor pro Ochranu Světové Bezpečnosti. Jen těžko lze za tímto šlechetným názvem hledat nějaké nekalosti…

Takhle nějak jsme se tehdy cítili my – pozvánku jsme samozřejmě přijali a vydali jsme se plni očekávání na tábor. Velice milým faktem zůstává to, že na tábor tehdy jeli všichni aktivní členi! Po příjezdu nás samozřejmě čekala klasika – stavba stanů, kopání latríny, kompletace kuchyně… Tentokrát to bylo ještě umocněno tím, že vedle nás byly skautky a my, jakožto správní gentlemani, jsme jim samozřejmě neváhali podat pomocnou ruku. Začátek byl tedy náročný, ale vše se naštěstí povedlo a u zahajovacího ohně jsme dokonce měli tu čest setkat se se samotným ředitelem VOSB, Derekem Hasbem. Ten nám představil náš úkol – najít prastaré artefakty, pulsující nepředstavitelnou energií, a přinést je zpět, aby mohly být bezpečně uloženy v archivech VOSB. Na tento náročný úkol nám představil našeho průvodce – profesora historie a antropologie Alana Sanderse. Byť jsme byli ještě velice nezkušení, úkol jsme nadšeně přijali.

Velmi brzo jsme se tedy vydali nalézt první artefakt. Jednalo se o tajemnou sošku jménem Hanga Roa. Abychom ji získali, museli jsme přesvědčit místní domorodce, že jsme hodni tento artefakt převzít. Přesvědčit všechny nám sice trochu zamotalo hlavu, nakonec se nám však povedlo sošku získat.

Další artefakt byl trochu dobrodružnější. Bylo třeba se pro něj vydat až po setmění. Navíc jej už nestrážili pouze mírumilovní domorodci, nýbrž krvežíznivé přízraky, které dříve byly lidmi, ale vlivem artefaktu přišly o rozum. I tento artefakt jsme však nakonec získali, jednalo se o obyčejně vypadající starý mlýnek na kávu.

Pro třetí artefakt v podobě slunečního disku jsme se museli vydat do srdce samotného Chrámu Slunce. Úspěšně se nám naštěstí podařilo překonat všechny pasti, nástrahy a strážce a disk jsme předali Hasbovi.

Mezi sbíráním jednotlivých artefaktů jsme úspěšně dostavěli celý tábor. Krom toho jsme však také společně se skautkami zažili program od externích instruktorů z DIS Fryšták. S holkami jsme mimo jiné hráli společné hry na hřišti a po celou dobu tábora jsme si s nimi vyměňovali milostná a jiná psaníčka.

Zlom nastal, když do tábora přišel Hasbo s novým úkolem – přivést nebezpečného zločince Willa Smithe. Hned na začátku se nám to moc nezdálo, jelikož jsme byli domluvení, že budeme hledat artefakty a ne lidi. Ovšem rozkaz byl rozkaz a zločinec musel být zadržen. To jsme si teda zprvu mysleli. Jakmile jsme jej však zatknuli, začaly v nás hlodat pochybnosti, zda opravdu děláme správnou věc. Navíc se nás Smith snažil přesvědčit, že Výboru nemáme věřit. Hasbo nás sice varoval, že jej nemáme poslouchat, přesto jsme si již tou dobou nevěděli rady, na čí straně je pravda. Poslední kapka přišla ve chvíli, kdy jsme Smithe přivedli do ústředí Výboru. Hasbo nám poděkoval za naše služby a poslal nás na vymazání paměti. Na toto jsme nehodlali přistoupit. Utekli jsme ze spárů Výboru a v noci jsme také z vězení osvobodili Willa Smithe, čímž začalo nové dějství naší táborové etapy…

Ukázalo se, že Výbor nebyl takový, jaký se prezentoval. Ve skutečnosti se totiž Hasbo snažil vytvořit stroj, který lidstvu vezme svobodnou vůli. Tento stroj měl být poháněn energií z posbíraných artefaktů. Pro jeho spuštění už Výboru zbývalo získat poslední artefakt, známý jako Pandořina skříňka. Její lokace však zůstávala neznámá. Klíčem k ní byl Will Smith. Přesněji teda jeho vzpomínky. Pomocí přístroje jménem Animus se Výbor chtěl dostat do vzpomínek jednoho ze Smithových předků jménem Quint Gallo. Gallo se na moři plavil pod proslulým kapitánem Vexem, jenž vlastnil mapu, který člověka dovedla k věci, po které toužil ze všeho nejvíc. Pomocí této mapy tak chtěl Hasbo zjistit lokaci Pandořiny skříňky.

Tomuto plánu jsme museli za každou cenu zabránit. Od překupníků jsme získali potřebné součástky a sestrojili jsme vlastní Animus, který ovládala umělá inteligence jménem ANNIE. Ta nás provedla Smithovými vzpomínkami a pomohla nám získat mapu kapitána Vexe, která nás skutečně dovedla až k Pandořině skříňce. Cestou zpátky nás však přepadnuli vojáci Výboru a artefakt nám sebrali…

Bylo třeba rychle jednat – rozdělili jsme se a v noci jsme si na dvou místech počíhali na jednotky výboru. Mise byla nakonec úspěšná a Pandořina skříňka se nám podařila získat, bylo to však hořké vítězství, jelikož zajali Willa Smithe. Před námi tak byla bitva, ve které se mělo rozhodnout o osudu světa.

Celý den jsme se připravovali na jednotky výboru a celý tábor jsme opevnili. Po setmění to celé započalo. Přišel Hasbo a přivedl si s sebou celou armádu Výboru. Byli jsme ve značné nevýhodě, naši poslední záchranou baštou se tak stala stavba, kterou jsme připravovali celý tábor. Po dlouhých a strastiplných chvílích v obležení se nám podařilo nenápadně proklouznout za záda nepřítele a zasadit mu smrtící úder. Hasbo byl zabit, jeho jednotky rozprášeny a Výbor čekal bankrot. Radost z vítězství nám však kazila smrt Willa Smithe, který padnul při posledním útoku. Svět byl však naštěstí zachráněn.

Boj s Výborem však nebylo to jediné, co jsme na táboře zažili. Vydali jsme se na dvoudenku, na které někteří z nás poznali skutečnou hodnotu pláštěnky. Uspořádali jsme také urputný a velice napínavý boj o pohár Lorda Farquaada, který nakonec vyhrál tým se vzrušujícím názvem „Velcí lilci“. Prožili jsme také spoustu krásný společných chvil se skautkami, především když jsme je totálně rozdrtili v Sekeře (mohlo to být možná způsobeno tím, že jsme se na rozdíl od nich na to celý den urputně učili).
Celkově to byl velice nabitý a povedený tábor. Na jeho konci nás však čekalo šokující odhalení. Staré vedení – Lubáš, Homer a Slivka – ukončili své aktivní působení ve skautu. Na jejich místo tak nastoupilo zbrusu nové duo Matěj a Křáč. Starému vedení se dostalo úctyhodného rozloučení a Křáč byl slavnostně pasován na nového vůdce. Celý poslední večer byl tak velice emotivní a jediné oko nezůstalo suché. Vzpomínky na tyto společné chvíle však již nikdy nevymizí z našich pamětí…
